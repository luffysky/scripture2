<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <meta http-equiv="X-UA-Compatible" content="ie=edge">
    <link rel="stylesheet" type="text/css" href="style.css">
    <title>太上清靜經</title>
</head>
<body>
    <div class="container">
        <h2>太上清靜經</h2>
        <p class="content content003_0">老君曰，大道無形，生育天地。大道無情，運行日月。大道無名，長養萬物。吾不知其名，強名曰道。夫道者，有清有濁。有動有靜。天清地濁。天動地靜。男清女濁。男動女靜。降本流末。而生萬物。清者濁之源。動者靜之基。人能常清靜。天地悉皆歸。<br>夫人神好清，而心擾之。人心好靜。而慾牽之。常能遣其慾，而心自靜。澄其心，而神自清。自然六慾不生，三毒消滅。所以不能者，為心未澄，慾未遣也。</p>
        <p class="content content003_1">
            能遣之者，內觀其心。心無其心。外觀其形。形無其形。遠觀其物。物無其物。三者既悟。惟見於空。觀空亦空。空無所空。所空既無，無無亦無，無無既無，湛然常寂。寂無所寂，慾豈能生，慾既不生。即是真靜。真常應物，真常得性，常應常靜，常清靜矣。<br>如此清靜，漸入真道。既入真道，名謂得道。雖名得道，實無所得。為化眾生。名謂得道。能悟之者，可傳聖道。太上老君曰，上士無爭，下士好爭。上德不德，下德執德，執著之者，不明道德。
        </p>
        <p class="content content003_2">眾生所以不得真道者，為有妄心。既有妄心，即驚其神。既驚其神，即著萬物。既著萬物，即生貪求。既生貪求，即是煩惱。煩惱妄想，憂苦身心，便遭濁辱。流浪生死。常沉苦海，永失真道，真常之道，悟者自得，得悟道者，常清靜矣。</p>
    </div>
</body>
</html>