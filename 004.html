<!DOCTYPE html>
<html lang="en">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <meta http-equiv="X-UA-Compatible" content="ie=edge">
    <link rel="stylesheet" type="text/css" href="style.css">
    <title>朱子治家格言</title>
</head>

<body>
    <div class="container">
        <h2>朱子治家格言</h2>
        <p class="content content004_0">黎明即起，灑掃庭除，要內外整潔；既昏便息，關鎖門戶必親自檢點。一粥一飯，當思來處不易；半絲半縷，恆念物力維艱。<br>宜未雨綢繆，毋臨渴而掘井。自奉必須儉約，宴客切勿流連。器具質而潔，瓦缶勝金玉；飲食約而精，園蔬愈珍饈。勿營華屋，勿謀良田。<br>三姑六婆，實淫盜之媒；婢美妾嬌，非閨房之福。童僕勿用俊美，妻妾切忌艷妝。</p>
        <p class="content content004_1">祖宗雖遠，祭祀不可不誠；子孫雖愚，經書不可不讀。居身務期儉樸；教子要有義方。莫貪意外之財，莫飲過量之酒。與肩挑貿易，毋佔便宜；見窮苦親鄰，須加溫 卹。刻薄成家，理無久享；倫常乖舛，立見消亡。兄弟叔姪，須分多潤寡，長幼內外，宜法肅辭嚴。聽婦言，乖骨肉，豈是丈夫，重貲才，薄父母，不成人子。嫁女 擇佳婿，無索重聘；娶媳求淑女，勿計厚奩。</p>
        <p class="content content004_2">見富貴而生諂容者，最可恥；遇貧窮而作驕態者，賤莫甚。居家戒爭訟，訟則終凶；處世戒多言，言多必失。勿恃勢力而凌逼孤寡；毋貪口腹而恣殺牲禽。乖僻自是，悔誤必多；頹隳自甘，家道難成。狎暱惡少，久必受累；屈志老成，急則可相依。<br>輕聽發言，安知非人之譖愬？當忍耐三思；因事相爭，焉知非我之不是？須平心暗想。施惠無念，受恩莫忘。凡事當留餘地，得意不宜再往。</p>
        <p class="content content004_3">人有喜慶，不可生嫉妒心；人有禍患，不可生喜幸心。善欲人見，不是真善；惡恐人知，便是大惡。見色而起淫心，報在妻女；匿怨而用暗箭，禍延子孫。家門和順，雖饔飧不繼，亦有餘歡；國課早完，即囊橐無餘，自得至樂。<br> 讀書志在聖賢，為官心存君國。守分安命，順時聽天。為人若此，庶乎近焉。</p>
    </div>
</body>

</html>